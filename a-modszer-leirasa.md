---
layout: page
title: A módszer leírása
underMenu: A módszerről
---

*„Nem az a cél, hogy minden kutyát egységesen tökéletesre neveljünk, hanem hogy mi emberek tudatosan alakítsuk ki kapcsolatunkat kutyánkkal és értsük meg őt, hogy mi miért történik.”*

A természetben élő embernek, a pásztornak, vagy az indiánnak nem kellett bajlódnia kutyájával. Nehéz elképzelni hogy Winnetou kergeti a kutyáját a Mohás szikla körül, vagy az öreg Bandi bácsi ordítozik a terelőkutyájával, mert az nem jön vissza. Vajon, hogy lehetséges ez és mi változott azóta…?

A Tükörmódszer a Népszigeti Kutyaiskolán született, sok éves kutatás eredményeként. Nevét onnan kapta, hogy értékei alapján a kutya, mint egy tükör, megmutatja, hogy milyen gazdák is vagyunk, és miben kell még fejlődnünk. Csak ezeket a visszatükröződéseket fel kell tudjuk ismerni.

A Tükörmódszer hármas tagolásával lépésről-lépésre egyszerűvé és átláthatóvá igyekszik tenni az ember és a kutya kapcsolatát. Három nagyobb részből áll:

1.) **Viszonyunk rendezése** ösztönkezelési technikák segítségével– ez a témakör leginkább az iskola saját kutatásain alapszik és fantasztikus eredményeket értünk el ezen a téren. Az ösztönkezelés segítségével megismerhetjük a kutya lényét, ösztönvilágát, megérthetjük miből alakulnak ki együttélésünk problémái, és megtudhatjuk, hogyan kell kezeljük azokat. Lényegében a gazdik megtanulják, hogyan alakítsák ki a kapcsolatukat a kutyával, hogyan lehet a kutya saját nyelvén lekommunikálni, hogy kinek hol a helye és hogy tudunk azzá a vezetővé válni, akit a kutya keres bennünk, akinek anno ősei átadták az irányítást.

2.) **Tanítás** – sokféle módszer létezik, a ma ismert leghatékonyabb a klikkerképzés, melyet iskolánk elsők között sajátított el Magyarországon és nagy szerepet vállalt a terjesztésében. Az iskola gondozásában jelent meg az első magyar nyelvű klikkeres könyv is. A klikkerképzés mellőz minden erőszakot és kényszert a tanítás során, és az ösztönkezeléssel remekül kiegészítik egymást. Így a közös munka élmény kutya és ember számára egyaránt, nagyban javítja a kutya-gazda kapcsolat minőségét, a két lény közötti kommunikációt, segítségével a kutya tanulási képessége oly mértékben megnő, hogy bármit megtaníthatunk kutyánknak, az átlagosnál nem nagyobb energia-befektetéssel.

3.) **Életmód** – arról szól, hogyan őrizhetjük meg kutyánk egészségét, miként biztosíthatunk neki kiegyensúlyozott, teljes életet. Ide tartozik az etetési és sétáltatási szokásoktól kezdve, a kutya foglalkoztatásáig minden. A városba kerülő, energiáktól duzzadó kutyák ma már többnyire nem látnak el hasznos feladatokat, „csak” társnak akarjuk őket. A bennük rejlő képességeket, ösztönöket, energiákat, nem tudják leadni, és azok belül keringve megbetegíthetik az állatot. Ezért van az, hogy ma kutyáink sokkal könnyebben betegszenek meg, mint régebben. A megoldás a megfelelő életmód biztosítása, ahol kutyánkat fizikailag, szellemileg és ösztöneit tekintve is megdolgoztatjuk, legyen ez egy nagy séta az erődben, úsztatás, valamilyen kutyás sport, vagy felkészülés egy vizsgára, versenyre, stb.

A jó gazda tudatos, következetes, és betartja a fokozatosság elvét.