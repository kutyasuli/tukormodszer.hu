---
layout: page
title: A módszer története
underMenu: A módszerről
---

A módszer alapítója, **Korom Gábor**, már egészen fiatal kora óta kutyázik.
Úgy kezdte, ahogy mindenki más, olthatatlan vággyal, hogy kutyája legyen, akivel sülve-főve együtt volt. Kamaszkorában ő is érezte úgy, hogy kutyájával jobban megértik egymást, mint embertársaival. Idővel a sportkutyázás felé fordult, ahol a szigorú szabályozás és a versenyhelyzet nagy elvárásokat támaszt a résztvevők felé. Gyakran előfordul, hogy az eredmények hajszolásában a kutya eszközzé válik a sikerhez vezető úton. Mikor Gábor egyik különleges adottságú kutyája lebetegedett és az orvosok nem találtak semmilyen ésszerű magyarázatot, abbahagyta a versenyzést. Ezután a kutya hamar meggyógyult, és ez az esemény Gábor figyelmét a kutya-ember kapcsolat és az átlag gazdik problémái felé fordította. Életszemlélete és a kutyák nyelvének ösztönös megértése alapozta meg a módszer értékeit. A Népszigeti kutyaiskolán ennek hatására született meg a tanfolyami rendszer elsőként hazánkban, kis csoportokkal, ahol a kutyák szabadon vannak.

Amerikából jött a hír a klikkerképzésről, amely már elsőre is fantasztikusnak hangzott. **Hornig Rudi** volt az, aki elolvasott mindent, amit lehetett, elsőként tanulta meg, használta a klikkert magas fokon, tette mások számára elérhetővé, ma is ő a legnagyobb tudású klikker tréner hazánkban. Hamar egyértelművé vált számunkra, hogy a tanításban a klikkerképzés mindennél jobb és hatékonyabb. Azonban a csoportban történő alkalmazása nem volt egyértelmű. Sok kutya nem kötődik, figyel a gazdájára kellőképp, nem is beszélve az agresszív viselkedésről, ami lehetetlenné teszi a csoportos, póráz nélküli munkát. A klikkerképzés mellett így egyre erősebb volt az igény valamire, ami biztosítja a rendet, a kutyák helyes viselkedését. Eleinte a vezető oktatók oldották meg a problémát, zavarták be a kutyákat a gazdákhoz és alkalmanként műanyag kannák földhöz vágásával adtak nyomatékot szándékuknak. De a kannák zaja nagyon megnyomta az érzékeny kutyákat és nem oldotta meg az otthoni problémákat, mert nem a gazdiktól jött a megoldás. A legfőbb probléma az volt, hogy egy kannát bárki földhöz tud csapni, ezzel megijesztve a kutyát, de ettől még nem fogja megérteni a kutya viselkedését és főleg nem tanul meg a gazdi a kutya nyelvén kommunikálni. Igazi megoldást akartunk.

A tudás már megvolt az oktatóknál, az ő kutyájuk szófogadóak voltak, de hogy lehet mindezt átadni a gazdáknak? Mit csinálunk mi oktatók máshogy?

A válasz kirajzolódni látszott: az oktatók **TUDATOSAK** és **RÁTERMETT VEZETŐK** kutyáik szemében. Az összefüggés egyértelművé vált: a kutya viselkedése legnagyobb részt azon múlik, hogy a gazdája mit, hogyan csinál. Innen jött a módszer neve is: a kutya tükröt tart elénk, hogy milyen gazdák is vagyunk valójában. Nem szabad a kutyát hibáztatni, a gazdinak kell megtanulnia azokat a technikákat, amikkel a kutya nyelvén tudja kifejezni szándékát. Monty Roberts Az igazi suttogó című lovas könyve nagy hatással volt ránk.

Megszületett az "**ösztönkezelés**" kifejezés, és kezdett rendszert alkotni a tudás, egyre inkább átadhatóvá vált. A klikkeres (azaz teljesen kényszermentes) tanítás egyre hatékonyabbá vált a csoportos foglalkozásokon és örömmel tapasztaltuk, hogy az itt szerzett tapasztalatok segítenek a gazdiknak az ösztönkezelés elsajátításában, mivel megtanulják megfigyelni, megérteni a kutyát és tudatosan reagálni a viselkedésére. A módszer harmadik pontjaként megjelent a helyes életmód biztosítása és így vált az egész egy kerek egésszé, a kutyával való együttélés minden részét lefedve.

Idő közben egyre több gazdi fordult meg a **Népszigeti Kutyasulin**, ahol a módszer született, és egyre több oktató tette hozzá tudását, tapasztalatát a további kutatásokhoz. Megalakult a Tükör csoport,a módszert szakmailag felügyelő csoport és kutyaiskolás bemutatóink is hoztak némi hírnevet. Sokat kísérleteztünk, hogy melyik anyagot érdemesebb előbb átadni, mit hogyan időzítsünk, mennyire érthetőek az egyes részek a gazdák számára. Játékok és technikák születtek, vagy épp kerültek átdolgozásra, és rengeteget dolgoztunk a kiképzők képzésén is.

A módszer fejlesztése valószínűleg sose ér véget, hiszen mindig lesznek új szempontok, ahogy a kutyákkal való viszonyunk is változik az idők során. Ma már elmondhatjuk, hogy az alapköveket lefektettük, a lényegi részek már nem változnak, az alapfokú és középfokú tanfolyami tematika hatékonyan működik, a gazdák elégedetten és felkészítve hagyják el az iskolát. Az eredmények mások figyelmét is kivívták, és mivel a módszer terjesztése az elsődleges célunk, örömmel adtuk át tudásunkat más kutyaiskoláknak, akikkel közösen dolgozunk tovább.

A YouTube-ra feltett videóklippjeinknek hála nemzetközi megkereséseket is kaptunk és terveink szerint az elkövetkezendő években azon leszünk, hogy más országok kutyásai számára is elérhető legyen a **Tükör módszer**.
