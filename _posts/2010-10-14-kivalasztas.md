---
layout: post
title: Kiválasztás az alomból
category: cikk
underMenu: Cikkek, videók
---

Ha eljutottunk a fajta, majd az alom kiválasztásához, a gazda egyik legszebb feladata következik. Eljutva a kiskutyánkat is rejtő alomhoz, nézve a hancúrozó gombócokat, rá kell jöjjön, melyik kiskutya az övé. Talán furcsán hangzik így, de aki már átélte ezt a misztikumot, az bizonyára egyetért a meghatározással. Eufória, vívódás és türelmetlenség keveredik ekkor bennünk: Bár már otthonunkban láthatnánk!

<!--more-->

Belecsöppenni az alom nyüzsgő forgatagába, felfedezni az első pillantásra egyforma kölykök különbözőségét, megismerni eltérő egyéniségüket nagy élmény a leendő gazdának. Azonban ennél is mélyebben megérint minket, amikor az egyik szőrgombóc iránt különleges vonzalmat kezdünk érezni. Ahogy figyeljük az apróságokat, valahogy mindig rajta akad meg a tekintetünk, esetleg elkezdjük félteni a többiektől, vagy épp ellenkezőleg, megindít a rosszalkodása.

Szinte teljesen mindegy, hogy hányadik választású kölyök a mienk, ha érezzük, hogy ő számunkra az igazi. Fontos, hogy ez a kapocs meglegyen gazda és kutya között, mert ez későbbi kapcsolatuk alapja, fundamentuma.

A kutyák számos olyan képességgel rendelkeznek, melyekre nem ismerjük a pontos magyarázatot, de mi emberek is rendelkezünk különös képességekkel. A kutya kiválasztásának esetében megjelenő szimpátia is egy ilyen.

Minden kutya okoz bosszúságot, s néha nehéz elviselni dolgait, mégis elnézi a gazdi, azonban ha viszonyuk nem kellően mélyen gyökerező, akkor a tolerancia jóval kisebb. Az eb látszólag gonosz, buta, vagy egyéb rossz emberi tulajdonságok megtestesítője lesz. Valójában tejesen ok nélkül hisszük, mert ezeket már a mi fantáziánk vetíti ki rá. Ha a gazda nem tudja igazán elfogadni a kutyáját, akkor egy kínos história veszi kezdetét.

Az igazság megkerülhetetlen! A gazdának szembesülnie kell azzal, ha később bármilyen probléma felmerül, annak okozója nem más, mint Õ! Emiatt is nagyon fontos, hogy az alomban megpillantott kölykök valamelyikétől szívünk hevesebben dobogjon. Történhet ez azért, mert annyira vasgyúró, vagy mert kis gyámoltalan, de az is erősen megérint ha "Õ volt az aki odajött hozzánk". Bármi más is okozhatja "azt", amiért Õ kell nekünk, de mindenképp legyen ilyen!

A könyvek írják, hogy csörgessünk kulcsot, játsszunk ronggyal, figyeljük a kölyök reakcióit különböző ingerekre, stb. Tegye, ha valakinek ettől lesz kedves az egyik csöppség, azonban ennél sokkal fontosabb a szövődő érzelmi kapcsolat. Aki már sok almot látott, esetleg maga is tenyésztett kutyát, elmondhatja, hogy néha a legálmosabból lesz majd eleven, eredményes agility versenyző, vagy épp a leggyávább kölyök lesz a legbátrabb - talán azért is választotta a gazda, mert ő ezt tudta adni a kiskutyának, az önbizalmat.

A jó gazda körültekintően járt el, a fajta, a tenyésztő, a szülők, és az alom felkutatásában, de ezek után, a kiskutya kiválasztásánál az alomból, rábízza magát az érzéseire!

Korom Gábor